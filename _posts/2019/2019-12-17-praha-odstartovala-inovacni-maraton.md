---
date:         2019-12-17
tags:         informatika
title:        "Zahájen Pražský inovační maraton"
image: 	      8hrib.jpg
author:       MHMP
---

Primátor hl. m. Prahy Zdeněk Hřib dnes představil ojedinělý projekt Pražský inovační maraton – neboli soutěž nápadů v oblasti „urban hackingu“. Široká veřejnost bude moci během následujících několika týdnů přihlásit projektové nápady, jak zlepšit s pomocí technologií nebo inovativních řešení život Pražanů. O vítězných projektech budou rozhodovat odborníci a nejlepší z nich se dočkají finančního ocenění a možnosti realizace projektu. Praha se při přípravě tohoto projektu inspirovala moderními inovačními postupy ze světových metropolí a korporací.

Cílem Pražského inovačního maratonu je vybrat a rozvinout nejlepší projekty v různých oblastech jako např. data, vizuální smog, zeleň a voda ve městě, sousedské vztahy, bezdomovectví, zdravý životní styl nebo vzdělávání. Nejlepší projekty se dočkají finančního ocenění a možnosti realizace. 

> „Vznik Pražského inovačního maratonu je inspirován úspěšným konceptem tzv. hackathonů, kde programátoři intenzivně během jednoho až dvou dnů pracují na vývoji nové aplikace nebo inovativního řešení. Problematika technologií ve městě se však nevejde do jednoho víkendu. Pražský inovační maraton je projekt, ve kterém budou soutěžit týmy nejen mladých inovátorů pod vedením mentorů. Na závěr soutěže budou inovátoři prezentovat porotě funkční prototyp nové služby nebo produktu, které by měly pomoci zlepšit život ve městě. Osobně se velmi těším na všechny projekty, které se do soutěže přihlásí. Každý nápad, který bude chtít posunout Prahu o kus dál, je vítaný,“ říká primátor hl. m. Prahy Zdeněk Hřib.

Do Pražského inovačního maratonu se mohou hlásit 2-5členné týmy, které si zvolí jednu z tematických výzev, jež jsou zveřejněny na webových stránkách projektu. Přihlášení účastníci na úvod představí svůj tým, svoje dovednosti a zkušenosti a natočí motivační video. 

> „Dvacítka nejlepších týmů bude v závěru února pozvána na první setkání s mentory a odborníky, kteří provedou první oponenturu přihlášených projektů. Následující dva měsíce jim budou pomáhat v rozpracování myšlenky do podoby reálného business casu. V semifinále pak týmy představí zástupcům města prototyp řešení včetně obchodního plánu a prezentace pro investory. Do užšího finále postoupí 10 projektů, ze kterých budou zástupci města a odborníci vybírat tři nejlepší, které Praha finančně ocení a nabídne jim možnost realizace projektu. Pokud bude koncept Pražského inovačního maratonu úspěšný, rádi bychom v jeho realizaci pokračovali i do budoucna,“ říká Jaromír Beránek předseda Výboru pro IT a Smart City Zastupitelstva hl. m. Prahy.

Soutěžní týmy Pražského inovačního maratonu mohou své projekty přihlašovat do konce ledna 2020. Podrobné informace a časový harmonogram soutěže naleznete na [www.nakopniprahu.cz](https://www.nakopniprahu.cz/).



