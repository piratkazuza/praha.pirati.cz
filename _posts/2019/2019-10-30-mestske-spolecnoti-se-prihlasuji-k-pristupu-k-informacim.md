---
date:         2019-10-30
tags:         transparentnost
title:        "Městské společnosti se hlásí k transparentnosti a dodržování zákona o svobodném přístupu k informacím"
image: 	      adam-zabransky-3.jpg
author:       Adam Zábranský
---

Z iniciativy radního Adama Zábranského vyzvala Rada hl. m. Prahy městské společnosti, aby byly vstřícnější u poskytování informací veřejnosti. Hned několik organizací zřizovaných městem díky této aktivitě změnilo svůj přístup, jejich hospodaření tak bude transparentnější než dříve.

Praha bude navíc detailní informace od společností dostávat průběžně. 

> „Jsem rád, že se nám daří naplňovat koaliční závazek a zvyšovat transparentnost městských společností. Dále v souladu s půlročním plánem připravuji zásady transparentnosti městských společností, aby bylo město lépe informováno o jejich aktivitách a mohlo je lépe spravovat,“ říká Adam Zábranský, radní hl. m. Prahy pro oblast bydlení a transparentnosti.

Současná koalice se v Programovém prohlášením Rady hlavního města Prahy mimo jiné zavázala zvýšit kontrolu městských společností, učinit je transparentnějšími a zajistit, aby aktivně zveřejňovaly všechny důležité informace. Z posledních závěrů Ústavního soudu navíc vyplývá, že všechny městské společnosti včetně jejich dceřiných společností podléhají zákonu o svobodném přístupu k informacím.
