---
date:         2019-12-11
tags:         koalice
title:        "Čínská chobotnice rozpíná svoje chapadla nejen nad Českem ale i nad Prahou "
image: 	      chobotnice.jpg
author:       Zdeněk Hřib
---

Musím vyjádřit velké zklamání z úrovně praktik, které je schopna používat stávající pražská opozice. Po vypovězení sesterské smlouvy mezi Prahou a Pekingem jsem osobně čelil tlaku z různých stran, včetně pražských opozičních zastupitelů za ANO. Notičky pro opozici a další aktivity, za kterými stojí velké byznysové firmy a jejich zájmy dirigované ze zahraničí, jsou překročením dosavadních hranic české politiky. Jedná se o naprosto nepřípustné jednání všech zúčastněných.

Když jsme sestavovali pražskou koalici, věděli jsme, že politická situace v Praze je protkána vysoce korupčními vazbami a tlaky z mnoha různých stran. Mrzí mě, že stávající pražská opozice je ochotná snížit se i k takovým nekalým praktikám, že si nechává psát návody na to, jak vést protihřibovskou kampaň od Kellnerova Home Creditu. Zítra se na Zastupitelstvu hlavního města Prahy dozvíme, jaké opozice dostala instrukce v rámci plánovaného hlasování o povýšení vztahu s Tchaj-pejí na úroveň sesterského města.

Zastupitelský klub Pirátů dnes ve svém usnesení odhlasoval výzvu předsedům zastupitelských klubů ANO i ODS, aby na zítřejším jednání Zastupitelstva hlavního města Prahy objasnili zastupitelům a občanům, na kterých aktivitách členů jejich zastupitelských klubů se finančně či jinak podílí firma C&B a odběratel služeb firmy C&B Home Credit International.  

Přijde mi opravdu děsivé, když se takhle v médiích jednoho dne dočtete, že proti vám vedla Čína prostřednictvím Home Creditu útočnou mediální kampaň. A co hůř, možná ještě ve spolupráci s opozičními politiky. Rád bych proto vyzval své politické soupeře, aby hráli fair play. Pražanům pak slibuji, že se nenecháme zastrašit. Současnou kauzu vnímám jako výzvu a motivaci pro další práci, kterou budu nadále vykonávat v souladu se svým svědomím bez ohledu na okolní tlaky.
