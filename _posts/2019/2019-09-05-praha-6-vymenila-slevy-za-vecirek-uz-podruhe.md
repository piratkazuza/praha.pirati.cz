---
date:         2019-09-05
tags:         praha praha-6
title:        "Praha 6 vyměnila desetimilionové slevy pro developera za večírek. Už podruhé"
image: 	      posts/kolar-party.jpg
author:       Jiří Hoskovec, Ondřej Chrást, Eva Tichá
---

Praha, 6. září – Praha 6 pod vedením starosty Ondřeje Koláře (TOP 09) vyměnila slevu pro developerskou společnost Penta ve výši 34 milionů korun za sponzorství večírku. V posledních dvou letech se to stalo už podruhé.

Praha 6 na začátku září pořádá oslavu při příležitosti udílení čestných občanství. Hlavním sponzorem akce je developerská společnost Penta, která obdržela v minulých letech slevy na nákup pozemků patřících Praze 6 ve výši několika desítek milionů korun. 

> „Na konci roku 2018 dala městská část skrze svou městskou společnost SNEO a.s. slevu 34 milionů korun společnosti Penta, která koupila od Prahy 6 nejlukrativnější pozemek v areálu na Dračkách i s platným stavebním povolením. Sleva byla poskytnuta na základě všemi soudy, včetně ústavního, zamítnutého restitučního nároku. Tato sleva, poskytnutá z peněz občanů Prahy 6, byla podle našeho právního stanoviska poskytnuta v rozporu se zákonem a uzavřenou smlouvou, a proto jsme v červenci tohoto roku podali trestní oznámení, které nyní šetří policie. Současný starosta Kolář zakrývá plachtou nejen sochu maršála Koněva, ale především své obchodní aktivity se společností Penta,“ popisuje zastupitel Prahy 6 Jiří Hoskovec (Piráti), který je mimo jiné autorem trestního oznámení týkajícího se této kauzy. 

Slevu na prodej pozemku výměnou za uspořádání oslavy poskytla radnice už v loňském roce. Na začátku roku 2018 prodala radnice v čele se staronovým starostou Kolářem (TOP 09) totiž lukrativní pozemky na dejvickém Vítězném náměstí společnosti Penta. Na tento nákup obdržela Penta slevu ve výši 80 milionů z peněz městské části spravovaných starostou Kolářem. 

> „Zastupitelstvo, kde měla většinu tehdejší koalice TOP 09+STAN+ANO, totiž prodalo lukrativní pozemky na Vítězném náměstí v rámci projektu Lední medvěd za nejnižší cenu ze tří připravených posudků. Dostala se tak hluboko pod tržní cenu pozemku. V září 2018 pak proběhla velká oslava pro zastupitele, placená právě příjemcem 80 milionové slevy, společností Penta,“ připomíná předseda zastupitelského klubu Prahy 6 Ondřej Chrást (Piráti). 

Vyměnit v součtu stamilionové slevy z peněz daňových poplatníků pro developera za večírky pro vybrané radniční hosty je podle Pirátů nemyslitelné. 

> „Za nevkusné považuji také zatažení čestných občanů Prahy 6, kteří si zaslouží důstojnou ceremonii, do politických machinací vládnoucí koalice. Čestní občané jsou oceněni za zásluhy o Prahu 6 a Prahou 6. Nikoliv Pentou za poskytnuté slevy na pozemky. Piráti se proto této akce nezúčastní. Naopak předávají své gratulace oceněným občanům osobně. Za své zásluhy o Prahu 6 si zaslouží vděk, ne developerské všimné,“ shrnuje zastupitelka Prahy 6 Eva Tichá (Piráti). 

Celá akce bude mít dohru mimo jiné na čtvrtečním zastupitelstvu. Tam Piráti navrhují referendum o budoucnosti sochy maršála Koněva, aby mediální shon kolem ní už nemohl sloužit k zakrytí výměn laskavostí developera výměnou za milionové slevy z peněz obecního rozpočtu.
