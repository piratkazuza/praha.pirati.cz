---
date:         2019-12-01
tags:         informatika
title:        "Kvalitnější design a kontrola nad reklamou. Praha testuje vlastní zastávku až do jara na Palackého náměstí"
image: 	      zastavka.jpg
author:       MHMP
---

Do jara příštího roku bude na Palackého náměstí umístěn testovací prototyp zastávkového přístřešku MHD se zábradlím. Návrh vzešel ze soutěže, kterou uspořádal Institut plánování a rozvoje hl. m. Prahy (IPR Praha) v loňském roce. Testovací období má zjistit funkčnost a design nové zastávky, jejíž cena v sériové výrobě nepřesáhne 200 000 Kč. Příští rok pak bude vypsáno veřejné výběrové řízení na nového dodavatele a správce tohoto městského mobiliáře. Díky tomu bude mít město plnou kontrolu nad reklamou v přístřešcích a nad příjmy z ní plynoucí.

V současné chvíli je v Praze nedostatek zastávkových přístřešků. Nejen, že je zastávek málo, ale téměř polovina z nich je zastaralá a neumožňuje tak využívat nové technologie. Tyto přístřešky nejsou ve vlastnictví Prahy, a proto má hlavní město velmi omezenou možnost ovlivnit jejich vzhled a postrádá tak kontrolu nad reklamou a příjmy, které z ní plynou. V létě roku 2021 vyprší smlouva se současným správcem mobiliáře a ve veřejném výběrovém řízení bude vybrán jak nový dodavatel zastávkových přístřešků, tak i jejich správce. Ten bude pro hlavní město o vítězný typ pečovat.

> „Městský mobiliář je často přehlíženou, ale velice důležitou složkou města, na kterou nesmíme zapomínat. Kromě toho, že poskytuje pohodlí svým uživatelům, by měl být reprezentativní a snadno udržovatelný. Všechny tyto atributy nový zastávkový přístřešek splňuje, a proto mě těší, že se v Praze začne postupně rozšiřovat,“ říká Zdeněk Hřib, primátor hl. m. Prahy.

Vítězný návrh, jehož autory jsou designéři ze společnosti Artěl, porota ocenila zejména za jeho designovou čistotu, variabilitu, komfort užívání a jednoduchost sériové výroby a celkové údržby. Nové přístřešky tak mají nejen estetický přínos, ale i výrazně sníží náklady na provoz a údržbu. Cena přístřešku pak nepřekročí 200 000 Kč.

Uvnitř zastávky je umístěn orientační panel, který informuje o aktuálních odjezdech tramvajových linek. Dále bude zastávka mít Wi-Fi, USB port a reproduktor pro osoby se sluchovým postižením. Testovací prototyp je jedním ze série 7 různých variant přístřešků, které autoři navrhli.

> „Zastávka veřejné dopravy je důležitým prvkem ve veřejném prostoru, který neodmyslitelně patří k MHD. Ať už se jedná o dopravní stavbu nebo zastávku, vždy musíme myslet na to, aby výsledek vypadal pěkně a zapadal do svého okolí,“ vysvětluje Adam Scheinherr, náměstek primátora pro oblast dopravy.

Inciativa sjednotit městský mobiliář a vytvořit vlastní design, který vychází z prostředí Prahy, vznikla již v roce 2017. Tehdy se začalo s hledáním designu městské lavičky, odpadkového koše a stojanu na kola. Vítězný návrh pak prošel testovacím obdobím a dnes se Pražané s novým mobiliářem setkají například ve Stromovce, na Petříně nebo na Strossmayerově náměstí. Odpadkový koš dokonce letos získal prestižní ocenění Red Dot Design Award.

Jednotný vzhled mobiliáře přispěje ke snížení počtu typů „městského nábytku“, podpoří jednotný design těchto prvků a nastaví tak standard, který by minimálně měl mobiliář splňovat.

> „Ucelený design městského mobiliáře pomůže výrazně zvýšit kvalitu veřejných prostranství v Praze. Těší mě, že Praha má svůj vlastní design, se kterým se může prezentovat,“ říká Petr Hlaváček, radní pro oblast územního rozvoje.

Testovací prototyp bude na Palackého náměstí umístěn celkem šest měsíců. V průběhu jara 2020 bude testovací období vyhodnoceno a na jeho základě bude přístřešek se zábradlím případně upraven. Poté bude následovat výroba pilotní série, která by se měla objevit již na různých místech v Praze.

> „Po více než dvaceti letech získá Praha zastávky do svého majetku a bude tak nad nimi mít kontrolu nejenom z pohledu jejich rozmístění, funkčnosti, ale také nad reklamou. Tento dohled Praze dodnes chyběl,“ uzavírá Ondřej Boháč, ředitel IPR Praha.

Více informací naleznete zde: [www.iprpraha.cz/mobiliarzastavka](http://www.iprpraha.cz/mobiliarzastavka)

 
