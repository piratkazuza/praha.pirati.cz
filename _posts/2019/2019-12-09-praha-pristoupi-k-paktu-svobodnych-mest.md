---
date:         2019-12-09
tags:         zahraničí
title:        "Praha přistoupí k tzv. Paktu svobodných měst"
image: 	      magistrat2.jpg
author:       MHMP
---

Rada hlavního města Prahy souhlasila s přistoupení české metropole k tzv. Paktu svobodných měst, které na společném jednání příští týden podepíší představitelé Prahy, Bratislavy, Budapeště a Varšavy. Uvedená města tím deklarují vzájemnou spolupráci, sdílení zkušeností a podporu společných projektů.

> „Mám obrovskou radost, že se nám společně s primátory Bratislavy, Budapešti a Varšavy podaří díky podpisu společné deklarace navázat takto úzkou spolupráci, která tu historicky ještě nebyla a je pro region střední Evropy nesmírně důležitá. Budeme usilovat o ochranu a prosazování společných hodnot svobody, demokracie, právního státu či sociální spravedlnosti. Zároveň chceme navázat úzkou spolupráci a sdílet osvědčené postupy řízení města v důležitých oblastech jako je doprava, dostupnost bydlení, ochrana klimatu nebo digitální agenda,“ říká pražský primátor Zdeněk Hřib.

Prahu, Bratislavu, Budapešť a Varšavu spojuje nejen společná historie, ale i kulturní odkaz nebo problematika financování městských programů. V rámci svých zemí hrají důležitou roli v oblasti inovací, hospodářského růstu i blahobytu. Proto se představitelé těchto měst domluvili, že budou o vzájemné spolupráci jednat v pondělí 16. prosince 2019 v Budapešti, kde podpisem tzv. Paktu svobodných měst deklarují konkrétní oblasti a postupy vzájemné spolupráce. Přistoupení Prahy k tzv. Paktu svobodných měst ještě bude ve čtvrtek schvalovat pražské zastupitelstvo.


