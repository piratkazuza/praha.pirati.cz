---
date:         2019-12-12
tags:         bydlení
title:        "Pražští zastupitelé schválili vstup do bytových družstev. Potřebné profese díky tomu získají dalších 70 bytů"
image: 	      adam-zabransky-3.jpg
author:       Adam Zábranský
---

Zastupitelstvo hl. m. Prahy na svém čtvrtečním zasedání schválilo vstup do bytových družstev, která městu umožní nadále disponovat městskými byty, jež by jinak skončily v privatizaci. Město si takto ponechá 70 bytů, které poskytne zástupcům veřejných profesí, jako jsou učitelé či sociální pracovníci.

Již na svém jednání v říjnu Zastupitelstvo hl. m. Prahy schválilo změnu pravidel privatizace, díky níž si Praha může ponechat prázdné byty v domech, kde jinak bude podle harmonogramu dokončena poslední vlna privatizace.

Praha si tak ponechá 70 bytů. 

> „Při současných extrémních cenách bydlení v Praze je nutné, aby město mělo dostatek bytů mimo jiné i pro zástupce důležitých profesí pro společnost, jako jsou učitelé, hasiči, zdravotníci či sociální pracovníci. Státem nastavené platové tabulky totiž naneštěstí nezohledňují to, že v Praze jsou mnohem vyšší životní náklady než jinde v Česku. Proto jsem rád, že jsme se v koalici shodli na tom, že zbavovat se prázdných bytů by bylo absurdní, a podařilo se nám tak zachránit alespoň 70 bytů, které budou následně zástupcům těchto profesí poskytnuty k pronájmu za dostupnou cenu,“ říká radní pro oblast bydlení a transparentnosti Adam Zábranský.
