---
date:         2020-03-25
tags:         zdravotnictví bezpečnost koronavirus
title:        "Krizový štáb hl. m. Prahy jednal o odběrových místech, o dětských skupinách, ochranných prostředcích a také o pomoci osobám bez domova"
image: 	      magistrat3.jpg
author:       MHMP
---

Podle Krizového štábu hl. m. Prahy je stacionární odběrové místo na Výstavišti připraveno na zahájení provozu, další Praha připravuje společně s Armádou ČR ve Žlutých lázních. Zahájení provozu však stále závisí na kapacitách laboratoří a na dodání odběrového materiálu. Štáb byl informován o situaci s ochrannými prostředky, o zajištění nouzové péče o děti rodičů vybraných profesí a projednal potřeby města pro provoz sociálních zařízení a zařízení pro osoby bez domova.

K dnešnímu dni je na území Prahy 22 dětských skupin vždy maximálně po 15 dětech rodičů vybraných profesí. Město je v kontaktu se zaměstnavateli a úřady městských částí, rodiče jsou informováni prostřednictvím zaměstnavatelů.

Praze chybí respirátory třídy FFP3, na týden je jich zapotřebí – mimo zdravotnická zařízení zřizovaná státem – 150 000 ks. Krizový štáb velmi oceňuje masky, které město obdrželo od ČVUT a které byly předány pražské záchrance. Děkuje rovněž všem, kteří poskytují dary a přinášejí textilní roušky do stanů Českého červeného kříže před budovou Nové radnice na Mariánském náměstí. Roušky jsou distribuovány zejména do zařízení sociální péče.

Praha se snaží zajistit nezbytnou pomoc a podporu ohroženým skupinám obyvatel prostřednictvím sociálních služeb napříč celým spektrem služeb, tj. bez ohledu na druh registrované služby. Žádá proto Ministerstvo práce a sociálních věcí ČR, aby přesuny zdrojů nutné k zajištění jejich činnosti nevedly ke krácení neinvestičních prostředků. Žádá zároveň, aby ministerstvo uvolnilo potravinovou a materiální pomoc pro nejohroženější skupiny obyvatel, zejména pro osoby bez domova. Město zajišťuje pro tyto osoby ubytovací kapacity a také jim poskytuje nezbytnou materiální, zejména potravinovou pomoc.

Krizový štáb hl. m. Prahy opakovaně apeluje na předsedkyni Krizového štábu Středočeského kraje, aby souhlasila s omezením příměstské železniční i autobusové dopravy dle aktuálního počtu cestujících a situace dopravců.

### Odkazy

* [Výstup z jednání krizového štábu](/assets/pdf/ks-vystup3.pdf)
