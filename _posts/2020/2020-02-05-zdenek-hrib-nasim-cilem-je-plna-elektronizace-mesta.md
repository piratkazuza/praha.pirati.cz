---
date:         2020-02-05
tags:         informatika praha
title:        "Zdeněk Hřib: Chceme plnou elektronizaci služeb města. S Ministerstvem vnitra projednáme možnosti zpřístupnění autentifikační služby státu samosprávám"
image: 	      magistrat2.jpg
author:       Zdeněk Hřib
---

Praha, 5. února 2020 – Naším cílem je plná elektronizace všech služeb města a větší pohodlí pro občany, tedy uživatele těchto služeb. Ostatně všichni si přejeme eliminaci nahrávání jakýchkoliv dokumentů. V případě zřízení karty Lítačka paradoxně dochází k tomu, že uživatel posílá foto rodného listu městu, které mu často ten rodný list samo vydalo.

Pokud někdo nechce městu posílat foto rodného listu, tak stačí zajít osobně na pobočku. Pak se rodný list nefotí ani nekopíruje. Pokud si chce občan vyřídit věc elektronicky je to nyní trochu složitější. Ukázat rodný list je potřeba k tomu, aby město dostalo zaručenou informaci o datu narození dítěte, tak aby mohlo dítě dostat slevu na jízdném a mohla mu být vydána karta. Tu pak uživatel používá nejen při pohybu v pražské MHD zajišťované městským dopravním podnikem, ale i u nezávislých dopravců ve Středočeském kraji. Fotografie rodného listu se při elektronickém vyřízení nearchivují a dochází k jejich vymazání do 10 minut v běžné pracovní době. Skutečnost, že technicky to zajišťuje městská společnost Operátor ICT je v tomto případě vedlejší. Formálně jde o tzv. zpracovatele v souladu s GDPR, ale stále jsou to pracovníci města, formálně zařazení do městské firmy. Důvod k vyčlenění IT agendy do městské společnosti je primárně ten, že IT specialisty nelze zaplatit tabulkovými platy na úřadě.

Místo rodného listu by mohla do budoucna posloužit i kartička zdravotní pojišťovny a dítě by si pak registraci mohlo online vyřídit samo. Průkazka zdravotní pojišťovny totiž obsahuje potřebné datum narození a má standardizovaný formát. Právní analýzu využití kartičky zdravotní pojišťovny nyní připravuje městská společnost Operátor ICT.

Zásadní problém je ale skutečně v tom, že občan nyní musí ukazovat orgánům veřejné moci dokument, který mu orgán veřejné moci dříve vydal. Jsem proto rád, že se díky této diskuzi ještě více zvýraznila potřeba zpřístupnění autentifikační služby státu samosprávám na všechny služby, které poskytuje občanům. Ty jsou zatím otevřené pouze oblasti přenesené působnosti státní správy.  S poslancem Ondřejem Profantem (Piráti), který se digitalizaci státní správy dlouhodobě věnuje, jdeme o těchto záležitostech jednat na Ministerstvo vnitra koncem tohoto týdne.
