---
date:         2020-07-20
tags:         
 - doprava
title:        "Piráti: Chceme zlevnit měsíční kupón v MHD, abychom chránili nejohroženější skupiny obyvatel"
image: 	      hrib-tramvaj.jpg
author:       Zdeněk Hřib
---

Praha, 20. července 2020 – Piráti odmítají drastické zdražení ročního kuponu pražské MHD. Naopak chtějí zlevnit měsíční kupón tak, aby se jeho cena přiblížila ceně 400 Kč za měsíc, což je v souladu s předvolebním programem Pirátů. Důvodem je to, že měsíční kupón využívají zejména nízkopříjmové skupiny, čímž nyní výrazně přeplácejí cenu ročního kupónu. Zároveň Piráti prosazují zastropování maximální denní sazby za cestování pražskou MHD při využívání mobilní aplikace. Zásadním požadavkem v diskuzi o jízdném v MHD je však především zprůhlednění a kontrola hospodaření DPP. Touto cestou je nutné dosáhnout úspor na interních výdajích. 

Zdeněk Hřib, primátor Prahy, říká: 

> „Chceme, aby byl roční kupón pro běžného Pražana stále dostupný. Prioritou je pro nás zlevnění měsíčního kupónu, aby se jeho cena přiblížila jedné dvanáctině ročního kupónu tak, abychom chránili nízkopříjmové skupiny obyvatel.”

Koronakrize prokázala, že se výpadek příjmů zásadně promítl do rodinných rozpočtů těch nejohroženějších skupin obyvatel. Nejvíce na výpadku příjmů domácností tratili ti, kteří si nejčastěji kupují právě měsíční časové kupony. Tento druh jízdného je nutné zlevnit tak, aby MHD byla dostupná pro všechny a cestující se například neuchylovali k jízdě načerno.

> „V důsledku růstu běžných výdajů se Piráti snaží najít řešení, které by nemělo zásadní ekonomický dopad na rozpočty Pražanů, kteří se už teď nacházejí v tíživé situaci. Nesouhlasíme tedy s drastickým zdražením ročního kupónu. Budeme hledat cesty a zdroje, které zlepší dlouhodobě neudržitelnou finanční situaci pražské hromadné dopravy, ale zároveň významně nepoškodí lidi, kteří v Praze žijí a pracují,” dodává předseda zastupitelského klubu Pirátů Viktor Mahrik. 

> „Pražská MHD je jednou z nejkvalitnějších, nejdostupnějších a nejlevnějších MHD v Evropě a je nutné ji takto zachovat i nadále bez výrazného omezení provozu. Nad tématem úpravy cen jízdného v pražské MHD nyní teprve vedeme diskuzi s našimi koaličními partnery. Požadujeme zejména vnitřní úspory v dopravním podniku, kde mají v dozorčí radě většinu Praha sobě a Spojené síly pro Prahu. Zásadním požadavkem v diskuzi o jízdném, která stále ještě probíhá, je pro Piráty zprůhlednění a kontrola hospodaření v DPP. Zejména v oblasti výběrových řízení a zakázek je nutné nastavit jasná pravidla v reakci na to, co se tam dělo v minulosti. Primárně je potřeba hledat úspory ve výdajích dopravního podniku,” uvádí primátor Hřib. 
