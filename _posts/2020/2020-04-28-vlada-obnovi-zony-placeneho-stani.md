---
date:         2020-04-28
tags:         doprava
title:        "Praha obnoví zóny placeného stání od 11. května"
image: 	      8hrib.jpg
author:       MHMP
---

Vláda ČR včera rozhodla o zrušení zón placeného stání od dnešní půlnoci. Podle vedení Prahy je rozhodnutí překvapivé a příliš rychlé. Krizový štáb hlavního města minulý týden žádal vládu o zrušení tohoto mimořádného opatření k 11. květnu. Praha trvá na tomto termínu a primátor Zdeněk Hřib podepsal nařízení, kterým se v hlavním městě obnoví zóny placeného stání od 11. května.

> „Vláda v tom zas dělá jen chaos. Oznámit obnovení modrých zón tři hodiny před jejich znovuobnovením nedává smysl. Dnes jsem proto vydal nařízení o obnově platnosti modrých zón až od 11. května. Tento termín jsme chtěli po vládě a je domluvený i s jednotlivými městskými částmi,“ uvedl primátor Zdeněk Hřib.

> „Minulý týden jsem obeslal všechny městské části, kde jsou zóny, a datum 11. května přišlo většině nejvíce přijatelné. Některé městské části už mají otevřené výdejny pro nová parkovací oprávnění, ale některé je otevřou až v pondělí 4. května,“ řekl náměstek primátora Adam Scheinherr a dodal: „Nikdo samozřejmě nepřijde zkrátka. Všem lidem prodloužíme oprávnění o dobu, kdy byly zóny zrušeny. A to i těm, kterým během nouzového stavu platnost vypršela. Pro nové oprávnění si budou muset dojít pouze ti, kteří si oprávnění ukončili, nebo tací, kteří se přestěhovali nebo koupili nový automobil. Zóny placeného stání zvýhodňují rezidenty v místě jejich trvalého pobytu, což je často jejich jediná a logická možnost, kde zaparkovat. Je na čase, aby se tento režim zase brzo vrátil do své podoby.“

Zrušení zón placeného stání bylo jedním z mimořádných opatření zavedených v rámci nouzového stavu a v Praze v prvních týdnech splnilo účel. V poslední době ale, zejména v centru, znamená dopravní problémy, proto již minulý týden Krizový štáb hl. m. Prahy požádal vládu o ukončení tohoto opatření právě k 11. květnu.

Podrobnosti k zónám placeného stání jsou k dispozici na webových stránkách jednotlivých městských části nebo na webu [http://www.parkujvklidu.cz/cs/domovska-stranka/](http://www.parkujvklidu.cz/cs/domovska-stranka/)
