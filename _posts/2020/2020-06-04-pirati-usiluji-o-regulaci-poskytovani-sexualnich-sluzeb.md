---
date:         2020-06-04
tags:         legislativa
title:        "Piráti usilují o regulaci poskytování sexuálních služeb v Praze"
image: 	      eva2.jpg
author:       MHMP
---

Praha, 4. června 2020 – Na červnovém řádném zastupitelstvu hl. m. Prahy budou Piráti žádat zastupitele o podporu materiálu, který vyzývá Poslaneckou sněmovnu ČR o zrušení Úmluvy o potlačování a zrušení obchodu s lidmi a využívání prostituce druhých osob. Bez zrušení této úmluvy nemůže Česká republika začít legislativně řešit toto téma a regulovat prostituci na území Prahy. Toto legislativní vakuum způsobuje prostor pro nekalá jednání a nezákonné praktiky. Pirátská strana v PSP ČR dlouhodobě usiluje o předložení zákona o regulaci práce v sexuálních službách.

> „Největší klub v Praze zaměřený na poskytování těchto služeb má roční návštěvnost vyšší než zámek Konopiště. Stát se ale stále tváří, že se nic z toho neděje. Představa, že je možné toto nejstarší řemeslo vymýtit, je naprosto zcestná. Je třeba přestat před tímto tématem zavírat oči a vzít v potaz to, že sexuální služby neposkytují jen ženy, ale i muži,“ dodává primátor Zdeněk Hřib. V Česku se prací v sexuálních službách živí zhruba 13 až 25 tisíc osob.

Úmluva o potlačování a zrušení obchodu s lidmi a využívání prostituce druhých osob zásadně potírá nejen prostituci nucenou, ale i prostituci nenucenou, která se v řadě států naopak připouští prostřednictvím pravidel, která poskytování těchto služeb regulují. Naopak, výhodou legislativních úprav je potlačování negativních jevů souvisejících s výkonem těchto služeb a daleko lepší vymahatelnost práva, ale také identifikace obětí. Piráti již navrhli a podpořili několik zákonů, které řeší sociální faktory prostituce, například exekuce, sociální bydlení či zálohované výživné.

> „Nechci, aby dál tyto osoby žily v ohrožující ilegalitě, protože z obav o své soukromí nebo životy nehlásí trestnou činnost, jež je na nich páchána. Domnívám se, že pokud by došlo k legalizaci toho povolání, řadili by se k osobám OSVČ a měli by tak nárok na podporu od státu, např. ošetřovné, které zaměstnanci také náleží z důvodu, kdy musí pečovat o zdravé dítě mladší 10 let proto, že bylo školské nebo dětské zařízení uzavřeno. Většina osob, které poskytují sexuální placené služby, jsou matky s dvěma dětmi právě ve věku do 10 let,“ dodává Eva Horáková, předsedkyně výboru pro sociální politiku.

> „Nedávný nouzový stav ukázal, jak některá povolání, jež nejsou řádně legislativně ukotvena, mají velký problém. Týká se to právě práce v sexuálních službách. Tu totiž aktuálně není možné vykonávat na smlouvu ani živnostenský list. Většina těchto žen a mužů pak není z pracovního hlediska řádně chráněna a mnohdy se stane, že nedostanou zaplaceno od majitelů klubů, manažerů ani od klientů. Je pro ně obtížnější mít zdravotní či sociální pojištění a důchod, nedosáhnou na úvěr ani hypotéku a žijí v šedé zóně ekonomiky,“ říká Vít Šimral radní pro oblast školství, sportu, podporu podnikání a volného času.

V minulých letech zákonodárce vesměs zajímal jenom dopad na státní kasu, veřejný pořádek a ochrana mužů, kteří využívají sexuálních služeb. Je potřeba se ale zajímat i o ochranu samotných pracovnic a pracovníků před násilím a nemocemi, zajištění jejich pracovněprávních vztahů, zmenšení stigmatu a zlepšení životních podmínek osob pracujících v sexbyznysu. Jako řešení se nabízí diskuze a následné legislativní ukotvení této profese.

> „Tato neetická úmluva byla uzavřena mezi zeměmi socialistického tábora v padesátých letech a svým obsahem odpovídá době svého vzniku – lže nám a my lžeme s tou dobou. Nikdy ani řádek v ní neplatil. Po konzultaci s právníkem jsem zjistil, že pokud chceme změnit jejich zcela bezprávnou existenci s absolutní absencí jakéhokoliv sociálního zabezpečení: pojištění, důchod, zdravotní péče ale také daňovou povinnost, je nutné  "Úmluvu" zákonem zrušit. Toto jsem navrhoval už v období, kdy jsem byl primátorem Prahy, proto velmi vítám aktivitu Pirátů, že se chtějí touto problematikou legislativně zabývat. Moji podporu budou mít,“ dodává zastupitel Bohuslav Svoboda (ODS).

> „Myslím, že je v 21. století i nadále nepřijatelné, abychom se tvářili, že prostituce neexistuje, chodili jsme kolem ní, akceptovali tento stav, cudně o ní mlčeli, ale přitom tyto osoby byly i nadále oficiálně mimo systém, v ilegálním postavení, porušující zákony. Tato disproporce je za mě pokrytecká. Zrušení několik desítek let staré Úmluvy je prvním krokem k legitimizaci a v důsledku pak větší ochraně z hlediska zejména bezpečnosti a zdravotního stavu,” doplnil poslanec PSP ČR a zastupitel Patrik Nacher (ANO).
