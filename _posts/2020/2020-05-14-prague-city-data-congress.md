---
date:         2020-05-14
tags:         informatika
title:        "Praha se opět stane centrem expertů na městská data – tentokrát on-line"
image: 	      7hrib.jpg
author:       MHMP
---

Praha 14. května 2020 – Ve dnech 28. a 29. května 2020 proběhne již třetí ročník mezinárodního kongresu věnujícího se městským datům Prague City Data Congress. Letošní ročník se ohledem na současnou epidemii koronaviru uskuteční zcela on-line. Hlavním tématem Prague City Data Congress 2020 je problematika modularity ve městech. Na kongresu vystoupí kromě primátora hlavního města Prahy a tchajwanské ministryně pro digitalizaci Audrey Tang také dvacítka odborníků a odbornic na problematiku městských dat z celého světa.

> „Praha se dlouhodobě snaží udržovat krok s nejúspěšnějšími světovými metropolemi v oblasti Smart City, tedy využívat inovativní a inteligentní technologie pro zlepšení každodenního života obyvatel a efektivnější řízení věcí veřejných. Jsou to právě kvalitní městská data a jejich využívání pro řízení města, která jsou naprosto zásadním stavebním materiálem pro budování chytrého města. Zakládáme si na tom, že naše rozhodnutí jsou založena na tvrdých datech, a proto je vklad městské datové platformy klíčový pro sofistikovanější vhled do problémů, které Praha chce a potřebuje řešit. Letošní v pořadí již třetí ročník Prague City Data Congress se zaměří na téma cirkularity ve městech. Moc mě těší, že své poznatky bude s námi sdílet tchajwanská ministryně pro digitalizaci Audrey Tang,“ řekl primátor hlavního města Prahy Zdeněk Hřib, pod jehož záštitou celá akce probíhá. Pražský primátor na kongresu též ve čtvrtek dopoledne vystoupí.

Během dvou dnů se kongres zaměří na cirkularitu ve městech, open source projekty a inovací v oblasti městských dat. O své postřehy a dobré zkušenosti se podělí zástupci italského Turína, irského Dublinu, hlavního města Španělska Madridu či organizace UN-Habitat. Hlavní úvodní projev bude mít tchajwanská ministryně pro digitalizaci Audrey Tang, která k tématům kongresu dodala: 

> „Když se bavíme o internetu věcí, bavme se, jak z něj udělat internet lidí. Když hovoříme o virtuální realitě, hovořme o tom, jak z ní vytvořit sdílenou realitu. Pokaždé, když se zabýváme strojovým učením, zabývejme se tím, jak z něj udělat kolaborativní učení. Pokaždé, když vidíme termín uživatelská zkušenost, zaměřme se především na lidskou zkušenost. A když slýcháme, že singularita je blízko, mějme na paměti, že pluralita je již tady.“

První den Prague City Data Congress, čtvrtek 28. května, proběhnou společné tematické bloky a panelové diskuze věnující se jednotlivým tématům: cirkularita ve městě, open source

a inovace dat a skrze data. Druhý den kongresu, 29. května, bude již věnován jednotlivým workshopům. Na ty bude zpuštěna omezená registrace na oficiálním webu od pátku 15. května 2020.

> „Po úspěšných dvou ročnících Prague City Data Congress, které pokaždé přilákaly do Prahy více než tři stovky účastníků, se letošní ročník uskuteční celý on-line. Pevně věřím, že tato nová forma kongresu bude pro všechny přínosná a poslouží nám jako inspirace i do ročníků budoucích. Letos se obzvláště těším na téma věnované open source, kde budeme prezentovat naši datovou platformu Golemio, kterou jsme v loňském roce jako open source otevřeli a volně zpřístupnili,“ uvedl ke kongresu Michal Fišer, generální ředitel pražské městské společnosti Operátor ICT, která kongres společně s Magistrátem hlavního města Prahy pořádá.

Všechny podstatné informace se dozvíte na stránkách kongresu [www.praguedatacongress.com](https://www.praguedatacongress.com/). Samotný Prague City Data Congress 2020 bude on-line probíhat na adrese [vimeo.com/414692461](https://vimeo.com/414692461).


